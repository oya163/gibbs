काठमाडौँ — छाती दुखिरहने समस्या भएपछि बाराका ४० वर्षिय एक विरामी बाँसबारीस्थित शहीद गंगालाल राष्ट्रिय हृदयरोग केन्द्रमा भर्ना भए । गत जेठ २६ गते उनको मुटुको शल्यक्रिया भयो । शल्यक्रियाको छ दिनपछि अस्पतालबाट डिस्चार्ज पनि भए । ‘अपरेशनपछि भाइको अवस्था ठीकै थियो । खाने बोल्ने सुत्ने सबै सामान्य थियो ।’ बिरामीका आफन्तले भने, ‘२ दिनमै छातीको बाहिरी भागबाट पानी निस्किने र छाती थिच्दा मुखबाट पिप आउने हुन थाल्यो ।’शल्यक्रियापछि हुने संक्रमणका कारण उनलाई यस्तो समस्या भएको फलोअप उपचारबाट पत्ता लाग्यो । संक्रमणले उनको अवस्था मात्रै बिग्रिएन दोह्र्याएर शल्यक्रिया गनुपर्ने भयो । हाल अस्पतालले उनको दोह्र्याएर शल्यक्रिया गरिदिएको छ । उनी अहिले अस्पतालको बेडमा मृत्युसँग लडिरहेका छन् । आफन्त भन्छन्, ‘दोह्र्याएर मुटु खोलेको बिरामी बाँच्दैन भन्छन् । डर लागिरहेको छ ।’ गंगालाल अस्पतालमा मुटुको शल्यक्रियापछि संक्रमणका कारण ज्यान जोखिममा परेका बिरामी उनी एक उदाहरण मात्रै हुन् । संक्रमणका बिरामीले पोस्टअप वार्ड (शल्यक्रिया गरिएका बिरामी राख्ने कक्ष) भरिएको छ । शल्यक्रिया सफल भएपनि कति बिरामी संक्रमणकै ज्यान गुमाइरहेका छन् । र, शल्यक्रिया गुणस्तरिय ढंगले नहुनुको मुख्य कारण हो ( प्रोत्साहन भत्ता । यो अस्पतालमा शल्यचिकित्सकले मासिक तलब बाहेक पनि कार्यालय समयमै काम गरेवापत थप भत्ता पाइरहेका छन् । के हो प्रोत्साहनभत्ता अस्पतालमा वरिष्ठ चिकित्सक टिकाइराख्न र उनीहरूको निजि अभ्यास रोक्नका लागि विस २०६९ देखि यो प्रोत्साहनभत्ताको व्यवस्था गरिएको थियो । यस्तो व्यवस्था नेपालको अन्य कुनै अस्पतालमा छैन । भत्ता लिएपनि न उनीहरूको नीजि अभ्यास भने रोकिएको छैन । सरकारले २०७३ देखि बाथमुटुरोगको शल्यक्रिया निशुल्क गरेसँगै चिकित्सकले प्रोत्साहनभत्ता पनि सरकारी बजेटबाटै खाँदै आइरहेका छन् । अस्पताल सञ्चालक समितीकै निणर्यमा भएको यो व्यवस्था अनुसार शल्यक्रियामा संलग्न वरिष्ठ चिकित्सक, रजिष्टार चिकित्सक, एनेस्थिेसियोलोजिस्ट (बिरामी बेहोश बनाउने चिकित्सक) ले कार्यसम्पादन र बरिष्ठताका आधारमा यस्तो भत्ता खाँदै आइरहेका छन्, जुन मासिक तलबभत्ता बाहेकको हो । हिसाब गर्दा भने मासिक तलबभत्ता प्रोत्साहनभत्ताको रकम बढि देखिन्छ । शल्यक्रियाका बिरामी जति धेरै भयो उति नै प्रोत्साहनभत्ताको रकम पनि बढ्छ । हाल जुनियर चिकित्सकले मासिक न्यूनतम ७० हजार र बरिष्ठ चिकित्सकले २ लाखसम्म प्रोत्साहनभत्ता पाइरहेका छन् । मासिक तलब भने १ लाख भन्दा कम नै छ । जनशक्ती र पूर्वाधार न्यून जति बढी शल्यक्रिया उती बढी भत्ता । संसारभर दैनिक एक चिकित्सकले एउटा मात्रै बिरामीको मुटुको शल्यक्रिया गर्ने अभ्यासलाई लत्याउँदै गंगालालले दैनिक ६ देखि १० वटा सम्म शल्यक्रिया गर्दै आइरहेको छ । अस्पतालको शल्यक्रिया विभागमा हाल ५ जना बरिष्ठ चिकित्सक छन् । जो दुई यूनिटमा बाँडिएका छन् । एक यूनिटले एक दिन बिराएर शल्यक्रिया गर्ने गरेका छन् । एउटा यूनिटमा २ जना मात्रै चिकित्सक छन् र अर्कोमा ३ जना छन् । ‘२ जनाले १० वटा शल्यक्रिया गर्दा बिरामीलाई प्रयाप्त समय दिन सम्भव छैन, अस्पताल स्रोत भन्छ, ‘हतारमा शल्यक्रिया गरेकै कारण अधिकांस बिरामीलाई संक्रमण हुने गरेको छ । दोह्र्याएर शल्यक्रिया गरिन्छ र ज्यान गुमाउँछन् ।’ न्यून जनशक्ती र थोरै पूर्वाधारकाबिच धेरै बिरामीको शल्यक्रिया गर्दा यसले बिरामीलाई नै घाटा पुग्ने गरेको स्रोत चिकित्सकको भनाई छ । अस्पतालमा हाल ३ वटा शल्यकक्ष छ । ३ चिकित्सकले तिनैवटा कक्षमा शल्यक्रिया गर्दापनि १० वटा शल्यक्रिया भ्याउन एक जनाले ३ भन्दा बढी बिरामीको शल्यक्रिया गर्नुपर्ने हुन्छ । झन् २ चिकित्सकले कसरी भ्याउलान् ? शल्यक्रिया भ्याइहाले पनि त्यसपछि बिरामी व्यवस्थापन गर्नका लागि आवश्यक पर्ने आईसीयू, पोस्टअप वार्ड र जनशक्ती नहुँदा बिरामीले थप सास्ती खेपिरहेका छन् । बिरामीले धेरै दिन आईसीयूमा बसेर बिशेष हेरचाह पाउँदैन । छिटै डिस्चार्ज भएकै कारण संक्रमणले घाउ पाकेर अस्पताल धाइरहेका छन् । संक्रमणकै कारण बिरामीको मृत्युदर पनि बढेको छ । भक्तपुर — भक्तपुर नगरपालिकाले सम्पदा संरक्षण तथा विकास निर्माणलाई प्राथमिकतामा राख्दै कुल बजेटको ३४ दशमलब २१ प्रतिशत अर्थात्, ७२ करोड ९१ लाख १० हजार रुपैयाँ छुट्याएको छ । भूकम्पले क्षतिग्रस्त मठमन्दिरको पुनर्निर्माणलाई प्राथमितामा राखेर बजेट विनियोजन नगरप्रमुख सुनिल प्रजापतिले बताए । नगरपालिकाले शिक्षालाई त्यसपछिको प्राथमिकतामा राख्दै कुल बजेटको १४ दशमलव ४२ प्रतिशत अर्थात्, ३० करोड ७३ लाख ९६ हजार छुट्याएको छ भने, स्वास्थ्यका लागि २५ करोड ५४ लाख ६२ हजार (११.९९ प्रतिशत), युवा तथा खेलकुदका लागि ५ करोड ५७ लाख, पर्यटन पूर्वाधार विकासका लागि ४ करोड ८६ लाख ९० हजार, भक्तपुर महोत्सवका लागि १ करोड, फोहोरमैला व्यवस्थापन तथा वातावरण सुधारका लागि १३ करोड ५७ लाख ५० हजार, नगरभित्रका सामुदायिक विद्यालयहरूमा बालविकास सहजकर्ता (ईसीडी शिक्षक) हरूको कार्य मूल्यांकन गरी प्रतिव्यक्ति प्रतिमहिना ४ हजार रुपैयाँका दरले नगरपालिकाको आफ्नै स्रोतबाट व्यहोर्ने गरीबन्दोबस्त गरिएको जनाएको छ । नगरपालिकाले आगामी आर्थिक वर्षका लागि कुल २ अर्ब १३ करोड १० लाख रुपैयाँ बजेट पेस गरेको हो । नगरपालिकाको पाँचौं नगरसभामा उपप्रमुख रजनी जोशीले बजेटको ४६ दशमलब ८३ प्रतिशत चालु खर्चतर्फ र ५३ दशमलब १७ प्रतिशत पुँजीगत खर्चतर्फ विनियोजन गरेको जानकारी दिइन् । जसमध्ये चालुतर्फ खर्चका लागि ९९ करोड ८० लाख र पुँजीगततर्फ १ अर्ब १३ करोड ३० लाख रुपैयाँ विनियोजन गरेको उनले बताइन् । आर्थिक अवस्था कमजोर भएका तर शैक्षिक स्तर राम्रो भएका जेहेनदार एवं मेधावी विद्यार्थीहरूलाई उच्च शिक्षा हासिल गर्न सहयोग गर्ने हिसाबले नगरपालिकाले शैक्षिक ऋण कोषको व्यवस्था गरेको छ । उक्त कोषमा ४ करोड ९९ लाख ९० हजार रुपैयाँ विनियोजन गरेको छ । सांस्कृतिक प्रवर्द्धनका लागि २ करोड ३० लाख रुपैयाँ, खानेपानी व्यवस्थापन तथा पाइप सुधारका लागि ३ करोड ८१ लाख, कृषि तथा पशु सेवाका लागि १ करोड ६४ लाख, जग्गा तथा भवन खरिदका लागि ५ करोड ५० लाख, देको मिवा इटापाके जग्गा एकीकरण आयोजनाका लागि २५ करोड, सवारीसाधन खरिदका लागि ८० लाख, मेसिनरी औजार खरिदका लागि २ करोड, पुँजीगत अनुसन्धान तथा परामर्शका लागि २० लाख, शैक्षिक ऋण कोषका लागि ४ करोड ९९ लाख ९० हजार, नगरपालिकाका कर्मचारीको खाजा खर्चबापत् प्रतिव्यक्ति प्रतिमहिना ५ सय रुपैयाँ थप गरेको छ । त्यसैगरी, रानीपोखरी संरक्षण तथा पार्क निर्माण १ करोड, भैरवनाथ मन्दिर संरक्षण कार्य ६० लाख, भाज्या पोखरी जलेश्वर मन्दिर निर्माण १ करोड ९ लाख ३२ हजार ५ सय ८५ रुपैयाँ, पुरानो नगरपालिका भवन (थंथु दरबार) पुनर्निर्माण कार्य (दरबार स्क्वायर) १ करोड, न्यातपोल (पाँचतले) मन्दिर मर्मत कार्य ५० लाख, नरसिंह मन्दिर पुनर्निर्माण कार्य ५० लाख विनियोजन गरेको छ । ख्वपः अस्पताल निर्माणका लागि २० करोड, सिद्धपोखरी उत्तरतर्फको खेलमैदान व्यवस्थापन ७७ लाख, आकाशेपानी संकलन कार्य २६ लाख, औद्योगिक क्षेत्रभित्र सांस्कृतिक केन्द्र निर्माण ६० लाख रुपैयाँ, अरनिको सभा भवन निर्माणका लागि १ करोड रुपैयाँ विनियोजन गरेको छ । आदर निकेतन सञ्चालन कार्यका लागि ५० लाख विनियोजन गरेकोनगरप्रमुख प्रजापतिले बताए । त्यस्तै, सडक कालोपत्रे एक करोड ७९ लाख रुपैयाँ पार्किङ स्थल निर्माण गर्न ५० लाख, महेश्वरी खेलमैदान मर्मत तथा व्यवस्थापनका लागि १ करोड ५० लाख, सहिद स्मृति खेलमैदान निर्माण गर्न १ करोड, सांस्कृतिक संग्रहालयका लागि ५० लाख, कोसेली घरका लागि २५ लाख र पशु बधशाला निर्माणका लागि ५० लाख रुपैयाँविनियोजन गरेको उनले बताए । भक्तपुरका परम्परागत सांस्कृतिक विधाहरूलाई जीवन्त बनाउन तथा सांस्कृतिकर्मी कलाकारहरूलाई जीवन जिउने आधारका रुपमा विकास गर्न सांस्कृतिक प्रदर्शनी केन्द्र सञ्चालन गर्ने तयारीसहित बजेट विनियेजन गरिएको छ । नगरबासीको खानेपानी समस्या न्यूनीकरण गर्न नगरपालिकाको तर्फबाट पहल गर्ने र नगरका ठाउँठाउँमा भूमिगत पानीको स्रोत पहिचान गरी खानेपानीको व्यवस्था एवं खानेपानीको पाइप सुधारका लागि ३ करोड ८१ लाख बजेट विनियोजन गरिएको छ । भक्तपुर १ स्थित ऐतिहासिक भाज्या पोखरी र पोखरीको मध्यभागमा अवस्थित जलेश्वर मन्दिरलाई मौलिक शैलीमा पुनर्निर्माण गर्न बजेट विनियोजन गरिएको छ । सैनिक आवासीय महाविद्यालय परिसरभित्र रहेको ऐतिहासिक एवं पुरातात्त्विक महत्त्वको रानीपोखरी पुनर्निर्माण कार्यलाई निरन्तरता दिने बजेटमा उल्लेख छ । उक्त पोखरी सर्वसाधारण जनताका लागि खुला गर्ने र पोखरीको दक्षिणतिर पार्क तथा पार्किङको व्यवस्था गर्ने सहमति नगरपालिका र नेपाली सेनाबीच भएको छ । भक्तपुर २ स्थित औद्योगिक क्षेत्रलाई साना तथा घरेलु उद्योगमा आधारित वातावरणमैत्री तथा पर्यटकीय केन्द्र बनाउन पहल गर्ने योजना बजेटमा उल्लेख छ । दरबारक्षेत्र परिसरमा जनज्योति पुस्तकालय रहेको पुरानो भवनलाई स्तरोन्नति गरी आन्तरिक तथा बाह्य पर्यटकका लागि कोसेली पसः बनाउने कार्यक्रमसहित बजेट विनियोजन गरिएको छ । बजेटमा खेलमैदान सुधार, व्यवस्थित कभर्ड हल तथा खेलमैदान निर्माण, बाल उद्यान निर्माण र वडा वडामा शारीरिक व्यायाम स्थल विस्तार तथा व्यवस्थापन गर्ने उल्लेख छ । आगामी वर्ष नगरपालिकाले नगरबासी ज्येष्ठ नागरिकका लागि आदर निकेतन सञ्चालन गर्न अलग्गै बजेटको व्यवस्था गरिएको छ । किसानको उत्पादनलाई व्यवस्थित रुपमा सुपथ मूल्यमा बिक्री वितरण गर्न तथा उपभोक्ता हितमा व्यवस्थित तरकारी बजार निर्माण गर्नेसमेत बजेटमा उल्लेख छ । नगरपालिकाले आधुनिक सुविधा सम्पन्न अरनिको सभाभवनको विस्तृत डिजाइन तथा लागत इस्टिमेट तयार भएको र आगामी आर्थिक वर्षमा निर्माण कार्य थालनी गर्ने गरी बजेट विनियोजन गरेको छ । नगरको सुरक्षा व्यवस्थालाई चुस्त र प्रभावकारी बनाउन मुख्य चोक, गल्ली, सडक र सम्पदा क्षेत्रमा सीसीक्यामेरा र रात्रिकालीन बत्तीको व्यवस्था गर्ने बजेटमा उल्लेख छ । सूर्यविनायकको बजेट १ अर्ब ३० करोड सूर्यविनायक नगरपालिकाले आगामी आर्थिक वर्ष ०७६/७७ का लागि १ अर्ब ३० करोड रुपैयाँको बजेट प्रस्तुत गरेको छ । नगरपालिकाको पाँचौं नगरसभामा उपप्रमुख जुना बस्नेतले चालुतर्फ ११ करोड २८ लाख, सामाजिक सुरक्षातर्फ ८ करोड ९९ लाख, विषयगत शाखातर्फ ५ करोड १० लाख र ससर्त कार्यका लागि ३५ करोड ४३ लाख रुपैयाँ तथा पंुँजीगततर्फ ६९ करोड २० लाख रुपैयाँ गरी कुल १ अर्ब ३० करोडको बजेट पेस गरेकी हुन् । बस्नेतले प्रस्तुत गरेको बजेटमा नगरपालिकाको आन्तरिक स्रोतबाट ४६ करोड ४६ लाख ७० हजार रुपैयाँ आम्दानी हुने अनुमान गरेको छ । त्यस्तै, प्रदेश सरकारको समानीकरण अनुदानतर्फ १ करोड १३ लाख, प्रदेश सरकारको ससर्त अनुदानबाट १० करोड, नेपाल सरकारको समानीकरण अनुदानतर्फ २० करोड ३८ लाख र नेपाल सरकारको ससर्त अनुदानबाट २४ करोड ८३ लाख रुपैयाँ प्राप्त हुने अनुमान गरेको बजेट वक्तव्यमा उल्लेख छ । केन्द्र र प्रदेश सरकारको राजस्व बाँडफाँडको रकम १४ करोड १० लाख ३० हजार, सामाजिक सुरक्षा भत्ता रकम ८ करोड ९९ लाख र अन्य स्रोतबाट ४ करोड १० लाख रुपैयाँ आय हुने अनुमान गरिएको छ । प्रस्तुत बजेट चालु आर्थिक वर्षको तुलनामा १ सय ७० प्रतिशतले बढी भएको उनले बताइन् । काठमाडौँ — लोकसेवा आयोगको विज्ञापनमा आरक्षणको व्यवस्था कार्यान्वयन हुनुपर्ने भन्दै सरोकार पक्षले बुधबार माइतीघर मण्डलामा धर्ना दिएका छन् । स्थानीय तहमा करारमा कर्मचारी राख्न नहुनेसमेत उनीहरुले भनेका छन् ।‘हामी अपांगता भएकाहरूको बिजोग देखाउने रहरले टन्टलापुर घाममा माइतीघर मण्डलामा आएका होइनौं,’ राष्ट्रिय अपांग महासंघ नेपालकी उपाध्यक्ष रमा ढकालले भनिन्, 'संविधानमा लेखिएको समानुपातिक समावेशी र आरक्षणको विषयलाई कार्यान्वयन हुनुपर्छ भन्नेमात्रै हाम्रो माग हो।’ प्रहरीले मण्डला क्षेत्रमा धर्ना बस्न नदिएपछि उनीहरु पूर्वतर्फ थोरै खाली भागमा धर्ना बसेका हुन्। अपांगता भएकाहरूले सडकमै बैसाखी तेर्स्याएका थिए। तीनपांग्रे स्कुटर बिसाएका थिए। ह्वील चियर बिसाएका थिए। सेतो छडीवालाहरू उभिएरै मागका नारा लगाइरहेका थिए। अपांगता भएकाहरूसँगै नेपाल आदिवासी जनजाति महासंघ, महिला, दलित, मधेसी, थारु, मुस्लिम, अल्पसंख्यकका प्रतिनिधिहरू सहभागी थिए। ‘संविधानप्रदत्त समानुपातिक समावेशिता सुनिश्चित गर, बहिष्कृत समुदायका लागि आरक्षण सुनिश्चित गर, राज्य व्यवस्था तथा सुशासन समितिको निर्देशन पालना गर, आरक्षणसहितको विज्ञापन पुनः प्रकाशित गर, महिला आरक्षणभित्र समानुपातिक समावेशितालाई सुनिश्चित गर, करार भर्ती मान्दैनौं’ जस्ता चर्को नारा लगाएका थिए। लोक सेवा आयोगले गत जेठ १५ गते स्थानीय तहहरूमा रिक्त प्राविधिक, अप्राविधिक ९ हजार १ सय ६१ पदका निम्ति पदपूर्ति विज्ञापन आह्वान गरेको छ। उक्त विज्ञापन आरक्षण हटाएको भन्दै यसरी आन्दोलन गर्दैआएका हुन्। संयुक्त ‘आरक्षण बचाऔं आन्दोलन’ मा आदिवासी जनजाति, मधेसी, दलित, मुस्लिम, महिला, अपांगता भएका व्यक्ति, पिछडिएको क्षेत्रका प्रतिनिधि सहभागी छन्। ‘हामी सरकारको विरुद्धमा होइन, संविधान कार्यान्वयको पक्षमा उभिएका हौं,’ जनजाति महासंघका अध्यक्ष जगतबहादुर बरामले भने, ‘संयुक्त अपिलपत्रमार्फत हामीले संविधान र ऐन कानुनविपरीत बदनियतपूर्वक गरिएको विज्ञापनलाई तुरुन्त फिर्ता लिन सरकारसित आग्रह गर्दछौं।’ समानुपातिक समावेशी सिद्धान्त बमोजिम आरक्षणको व्यवस्था कार्यान्वयन नभएसम्म चरणवद्ध आन्दोलन जारी रहने अध्यक्ष बरामले बताए। भिडियो भक्तपुर — प्रतिनिधिसभा विकास तथा प्रविधि समितिले पर्यटकीय गन्तव्य नगरकोट जाने सडक विस्तार ठेकेदारको लापारबाहीले अलपत्र भएको औंल्याउँदै समयमै काम सम्पन्न गर्न निर्देशन दिएको छ । समितिकी सभापति कल्याणीकुमारीखड्कासहित सांसदहरूको टोलीले आइतबार स्थलगत अनुगमन गर्दै सडक विस्तारमा ठेकेदारले ढिलाइ र लापारबाही गरेको निष्कर्ष निकालेको हो । खड्काको नेतृत्वमा समितिका सदस्यहरू, भक्तपुर क्षेत्र नम्बर २ का प्रतिनिधिसभा सदस्य महेश बस्नेत, प्रमुख जिल्ला अधिकारी नारायणप्रसाद भट्ट, चाँगुनारायण नगरप्रमुख सोमप्रसाद मिश्र, भक्तपुर प्रहरी प्रमुख एसपी सबिन प्रधान, नगरउपप्रमुख जुना बस्नेत, स्थानीय जनप्रतिनिधि, स्थानीयले सडकको स्थलगत अनुगमन गरेका हुन् । निर्माणाधीन सडकको अनुगमन क्रममा सभापति खड्काले कमिसनको खेलमा आयोजना अलपत्र परेको बताइन् । अनुगमनफछि नगरकोटमा आयोजित अन्तर्त्रिया कार्यक्रममा उनले पूर्वतयारी र पर्याप्त अध्ययन नभई ठेक्का हुनुले काममा ढिलाइ तथा लापरबाही हुने गरेको बताइन् । समयमै काम सम्पन्न नगर्ने ठेकेदार कम्पनीको कार्यप्रगति चौमासिक कार्ययोजनासहित समितिमा पेस गर्न उनले निर्देशन दिएकी छन् । आउँदो भ्रमण वर्ष २०२० लाई प्रभावित नहुने गरी समयमै सडकको काम सक्न उनले सम्बद्ध निकायलाई निर्देशनसमेत दिइन् । कार्यक्रममा प्रतिनिधिसभा सदस्य महेश बस्नेतले आयोजना समयमा निर्माण गर्न जनस्तरबाट निरन्तर खबदारी हुँदा सुनुवाइ नभएकाले संसदीय समिति गुहार्नुपरेको बताए । ‘गत सार्क सम्मेलन, बिमस्टेक सम्मेलनमा यो बाटाकै कारण अतिथिलाई स्वागत गर्न सकिएन । अब भ्रमण वर्ष नगुमोस्, सडक विस्तार ढिलाइले पर्यटन प्रभावित भएको सन्दर्भ राख्दै बस्नेतले भने, ‘जनस्तरको यो पटकको दबाब निर्णायक हुनुपर्छ ।’ उनले ठेकेदार कम्पनीलाई कारबाही हुनुपर्ने मागसमेत गरे । उक्त सडक विस्तारको जिम्मेवारी शैलुङ कन्स्ट्रक्सनसहितले लिएको हो । कार्यक्रममा समितिका सदस्य सांसदहरू गणेश पहाडी, रामबहादुर विष्ट, यज्ञराज सुनुवारलगायतले समयमा काम नसक्ने ठेकेदारलाई कारबाही हुनुपर्ने धारणा राखे । कार्यक्रममा सडक अनुगमनका क्रममा स्थानीयले समयमै बाटो निर्माणकार्य सम्पन्न नहुँदा हिलो र धूलोको सास्ती खेप्नुपरेको भन्दै आक्रोश पोखेका छन् । ‘नगरकोट सडक प्रयोगकर्ता, स्थानीयले कसरी दिन काटेको होला, पर्यटक ल्याउने बाटो यही हो ?,’ नगरकोट सडकपीडित समिति संयोजक राजकुमार लामिछानेले सांसदहरूलाई प्रश्न गरे, ‘टिपरको पछाडि हिलो, धूलोमा वर्षादी ओढेर कति दिन हिँड्ने ?’ सडकसँगैको राजकुलोको क्षति, धुलोका कारण स्वास्थ्यमा परेको असर, बालीनालीको क्षतिपूर्तिको जिम्मा ठेकेदारले लिनुपर्छ भन्दैउनले गुनासो व्यक्त गरेका छन् । ६ वर्षमा ६५ प्रतिशत काम पर्यटकीय गन्तव्य नगरकोटको मुख्य सडक विस्तारका लागि तीनपल्ट म्याद थप भयो तर कामको गतिमा खासै सुधार छैन । नगरकोट घुम्न आउने आन्तरिक तथा बाह्य पर्यटक, स्थानीय बासिन्दाले घाम लाग्दा धूलो र पानी परे हिलाम्य सडकका कारण सास्ती बेहोर्दै आएका छन् । ‘घाम लागे धूलो, पानी परे हिलो,’ स्थानीय दिनेश लामिछानेले प्रतिप्रश्न गरे, ‘खाल्डाखुल्डी सडकमा कति दिन ज्यानको बाजी थापेर यात्रा गरौं ?’ ‘धुलाम्य सडकका कारण स्थानीयले भोगेको असरको क्षतिपूर्ति कसले तिर्छ,’ उनले गुनासो गरे । सन २०१४ जुन ५ मा सम्झौता भई २०१६ जुनसम्म निर्माण सम्पन्न गरिसक्ने लक्ष्यसहित सडक विस्तारको जिम्मा लिएका आरामाली इन्फ्रा पावर लिमिडेट र शैलुङ कन्स्ट्रसन कम्पनी प्रालिले तीन पटक म्याद थप गर्दा बल्ल ६५ प्रतिशत काम सकाएको भक्तपुर–नगरकोट–सिपाघाट सडक योजना प्रमुख जगत प्रजापतिले बताए । ठेक्का लागेको ३० महिनासम्म रूख काट्न ढिलाइ भएको लगायत समस्या देखाएर विस्तारको जिम्मा लिएको ठेकेदारले २०१८ जुनसम्म सम्पन्न गरिसक्ने भन्दै तीनपल्ट म्याद थप गराएको थियो तर हालसम्म काम सम्पन्न भएको छैन । ठेकेदार कम्पनीले भने विभिन्न समस्या देखाउँदै अझै म्यादथपको बाटो खोजिरहेका छन् । ‘एक्जिम बैंक इन्डिया’ को १ प्रतिशत ऋण सहयोगमा कर सहित ३१ करोड ५२ लाख ९२ हजार २ सय २० रुपैयाँ लागतमा विस्तार थालिएको हो । ६ वर्षअघि विस्तार थालिएको कमलविनायक भत्केको पाटी–नगरकोट सडक खण्डको करिब १६ किलोमिटर मुख्य सडक विस्तार ढिलाइसँगै ठेकेदारको लापरबाहीका कारण सडक किनारामा लगाएको नाली पर्खाल भत्किसकेको अवस्था छ । कमलविनायक–बाँसबारीसम्म गरेको कालोपत्रेसमेत उक्किएर खाडल पर्न थालेको छ । विस्तारका नाममा नगरकोटको मुख्य सडक अलपत्र छोडिदिँदा नगरकोट/नाल्दुम आउने पर्यटकले दुःख पाउनुका साथै पर्यटन व्यवसाय धराशायी बनेको स्थानीय पर्यटन व्यवसायीहरू बताउँछन् । ‘घाम लागे धूलो, पानी परे हिलो हुँदा आवातजावतमा समस्या परेको छ,’ नगरकोट नाल्दुम पर्यटन विकास समितिका उपाध्यक्ष धनबहादुर लामाले भने, ‘नगरकोटको सडक हेरेर पर्यटकले गाली गर्छन्, तत्काल सडक विस्तार सम्पन्न नभए भ्रमण वर्ष २०२० कागजमै सीमित हुन्छ ।’ कालोपत्रेसमेत उक्किएर खाडल बनेको उनको गुनासो छ । पर्यटकीय मार्गको मुख्य सडकलाई वर्षौंसम्म अलपत्र छोडिदिँदा आन्तरिक तथा बाह्य पर्यटकलाई प्रत्यक्ष असर परेको पर्यटन व्यवसायी धीरज लामाले बताए । पर्यटन प्रवर्द्धनका लागि जतिसक्दो छिटो सडक विस्तार गर्न माग गर्दै लामाले अनुगमनमा आएका संसदीयटोलीमाझ आक्रोश पोखे । सडक विस्तार कार्य सन् २०१४ जुनमा सुरु भई दुई वर्षभित्र सक्ने लक्ष्य थियो । हालसम्म रिटेनिङ वाल, नाली बनाउने कार्य, कमलविनायक–बाँसबारीसम्म कालोपत्रे (डीबीएसडी) भएको छ । अधिकांश स्थानमा नाली भत्किसकेको छ भने डीबीएसडी उक्किसकेको छ । हाल साढे ३ मिटरको सडकलाई बढाएर ७/७ मिटर कालोपत्रे गर्ने, नाली–ढलको व्यवस्थापन गर्ने र मुख्य घुम्तीमा ११ मिटरसम्मको फराकिलो सडक बनाउने योजनासहित आयोजनाले सडक विस्तारको जिम्मा पाएका आरामाली इन्फ्रा पावर लिमिडेट र शैलुङ कन्स्ट्रक्सन कम्पनी प्रालिलाई समयावधिमै कार्य सम्पन्न गर्न पटक/पटक निर्देशन दिँदा समेत काम नभएकाले संघीय संसद्, प्रतिनिधिसभा विकास तथा प्रविधि समितिलाई गुहार्न बाध्य भएको चाँगुनारायण नगरप्रमुख सोमप्रसाद मिश्रले बताए । निमार्ण व्यवसायीका प्रतिनिधिले सुदन गौलीले भने निमार्णको अभाव, स्थानीयको अवरोध, वन क्षेत्रका रुखहरू समयमै कटान नहुँदा सडक निर्माण कार्य समयमै नसकिएको बताए । भेरिएसन अर्डर ढिला हुँदा ९ करोड निकासा हुन बाँकी भएकालेपनि ढिला भएको बताए । स्थानीय आन्दोलनमा भक्तपुरको भत्केको पाटी हुँदै पर्यटकीय क्षेत्र नगरकोट पुग्ने सडक ६ वर्षसम्म निर्माण सम्पन्न नभएपछि स्थानीय आन्दोलनमा उत्रिएका छन् । धूलो, धूवाँ, हिलो र खाल्डाखुल्डीका कारण जनजीवन प्रभावित बनेको भन्दै स्थानीय बासिन्दा आन्दोलनमा उत्रिएका हुन् । दुई वर्षमा निर्माण कार्य सम्पन्न भइसक्नुपर्ने भत्केको पार्टी–नगरकोट सडक ६ वर्षमा पनि नबनेपछि स्थानीयले २ सय ५१ सदस्यीय नगरकोट सडकपीडित संघर्ष समिति गठन गरेरआन्दोलन गरिरहेका छन् । एक्जिम बैंक भारतको सहयोगमा भत्केको पाटी–खरिपाटी–तेलकोट–नगरकोट खण्डको १६ किमि सडक निर्माण आयोजनाको जिम्मा पाएको शैलुङ कन्स्ट्रक्सनले ६ वर्षमा पनि निर्माण अलपत्र बनाएपछि स्थानीय आन्दोलित बनेका हुन् । सडक खण्डअन्तर्गतका नगरकोट, मण्डनदेउपुर, छालिङ, बागेश्वरी, सुडालका स्थानीय बासिन्दाको भेलाले स्थानीय राजकुमार लामिछानेको संयोजकत्वमा सडकपीडित संघर्ष समिति गठन गरेका हुन् । संघर्ष समितिले चाँगुनारायण नगरपालिका, जिल्ला प्रशासन कार्यालय भक्तपुर हुँदै संसदीय समितिसमेतलाई दबाब दिँदै आएको संयोजक लामिछानेले बताए । काठमाडौँ — भर्खरै माध्यमिक शिक्षा परीक्षा (एसईई) उत्तीर्ण विद्यार्थी कक्षा ११ पढ्ने सुरसार गर्दै छन् । २०७५ सालको एसईईमा सहभागी ४ लाख ५९ हजार २ सय ७५ जनामध्ये करिब ७० जना दृष्टिविहीन विद्यार्थी थिए । अधिकांश दृष्टिहीन विद्यार्थीको ग्रेड र जीपीए उत्कृष्ट छ । ती दृष्टिविहीन विद्यार्थीले कक्षा ११ पढ्ने तरखरमा छन्/छैनन् ? लेखाजोखा गर्ने निकाय मौन छ । देशभरिका ८२ विद्यालयमा दृष्टिविहीन विद्यार्थी पढ्ने व्यवस्था छ । त्यो व्यवस्था कक्षा १० सम्म मात्र हो । शिक्षा मन्त्रालयले कक्षा ११ र १२ मा ब्रेल पाठ्यपुस्तक र सन्दर्भ सामग्री व्यवस्था गरेको छैन । त्यसैले एईई उत्तीर्ण ती दृष्टिविहीन विद्यार्थी कहाँ पढ्दै छन् ? कसरी पढ्दै छन् ? कुनै निकायलाई थाहा छैन । संविधानको धारा ३१ (४) मा भनिएको छ, ‘दृष्टिविहीन नागरिकलाई ब्रेललिपि तथा बहिरा र स्वर वा बोलाइसम्बन्धी अपांगता भएका नागरिकलाई सांकेतिक भाषाका माध्यमबाट कानुनबमोजिम निःशुल्क शिक्षा पाउने हक हुनेछ ।’ व्यवहारमा भने कक्षा ११ भन्दा माथि दृष्टिविहीनका निम्ति औपचारिक पठनपाठनको निम्ति सेवा, सुविधाको व्यवस्था नरहेको स्वीकारोक्ति शिक्षा मन्त्रालयका अधिकारीहरूको छ । देशकै पहिलो दृष्टिविहीनका निम्ति स्थापित कीर्तिपुरस्थित ल्याबरेटरी माविबाट यसपटक ८ जनाले एसईई उत्तीर्ण गरेका छन् । त्यहाँ कक्षा ११ मा दृष्टिविहीनका निम्ति पढ्ने व्यवस्था छैन । ‘यहाँ व्यवस्था नभएकाले ती विद्यार्थी आआफ्नै रोजाइमा विभिन्न कलेजमा जान्छन्,’ प्रधानाध्यापक लाक्पा शेर्पा भन्छन् । कीर्तिपुरस्थित ल्याबरेटरी माविबाट यसपालिको एसईईमा जीपीए ३ दशमलव ७ ल्याएकी स्मारिका पोखरेल दृष्टिविहीन हुन् । उनी धुम्बाराहीस्थित साइपल एकेडेमीमा ए लेभल पढदै छिन् । ‘हामी दृष्टिविहीनले पढ्ने ननसाइन्सका विषय मात्र हुन्,’ उनले भनिन्, ‘सोसलोजी, साइकोलोजी, जनरल पेपर र बिजनेस स्टडिज विषय रोजेकी छु तर कुनै विषयमा ब्रेल पुस्तक पाइन्न । कलेजलाई समस्या सुनाएरै भर्ना भएर पढेकी छु ।’ छात्रा पोखरेलका सात जना साथीमध्ये चारजना बत्तीसपुतलीस्थित गोल्डेन गेट कलेजमा भर्ना भएका छन् । ‘यहाँ चार जनाले विशेष छुटसहित भर्ना पाएका छौं,’ ३ दशमलव ७५ जीपीए हासिल सीमा तामाङले भनिन्, ‘कलेजमा शिक्षकले राम्रो गाइड गर्नुहुन्छ भन्ने हामीभन्दा अघिल्लो ब्याचका साथीबाट थाहा पायौं । यहाँ ब्रेल पाठ्यपुस्तक नहुँदा गाह्रो छ । होमवर्क गर्न बुक पनि छैन । सरले कम्प्युटरमा गरेर इमेलबाट पठाऊ भन्नुहुन्छ । त्यो पनि त्यत्ति सजिलो छैन ।’ पत्रकारिता, समाजशास्त्र, अंग्रेजी ऐच्छिक विषय राजेकी उनले कक्षामा सुनेकै भरमा पढ्नुपर्नेछ । आन्तरिक परीक्षा र बोर्ड परीक्षामा लेखक राख्नुपर्ने बाध्यता रहेको उनले सुनाइन् । दृष्टिविहीन विद्यार्थी विज्ञान संकायका विषय पढ्न वञ्चित हुने गरेका छन् । गणित, चित्र, रेखा आदि प्रयोग हुने प्रश्नपत्र सधैं छोड्नुपरेको उनीहरू बताउँछन् । नेपाल दृष्टिविहीन कल्याण संघका अध्यक्ष कुमार थापा कक्षा १२ सम्म माध्यमिक तह उल्लेख भए पनि व्यवहारमा लागू हुन नसकेको बताउँछन् । ‘कक्षा १० सम्म दृष्टिविहीन पढाउने माध्यमिक विद्यालयले १२ कक्षासम्मै निरन्तर पढाउन जरुरी छ,’ पाल्पा र बाराका दुई विद्यालयले मात्र दृष्टिविहीन विद्यार्थीलाई निरन्तर पढाएको उल्लेख गर्दै उनी भन्छन्, ‘त्यसैअनुसार सरकारले छात्रवृत्ति, पाठ्यपुस्तक, सहायक सामग्री उपलब्ध गराउन जरुरी छ तर स्थिति उल्टो भएको छ । कक्षा ११ देखि दृष्टिविहीन विद्यार्थी अन्यायमा परेका छन् ।’ नेत्रहीन संघका कार्यकारी सल्लाहकार नरबहादुर लिम्बूले संविधानलाई सरकारले बेवास्ता गर्न नमिल्ने बताए । ‘दृष्टिविहीनका निम्ति कक्षा ११ र १२, स्नातक, स्नातकोत्तरसम्म अध्ययन गर्न कुनै औचारिक पाठ्यपुस्तक, सन्दर्भ सामग्री, शब्दकोश, व्याकरण निर्माण भएको छैन,’ उनले भने, ‘सरकारले गम्भीरतापूर्वक सोचेर व्यवस्था गर्न जरुरी छ ।’ शिक्षा मन्त्रालयका प्रवक्ता बैकुण्ठ अर्यालले कक्षा ११ र १२ मा धेरै विषय भएकाले ब्रेल पाठ्यपुस्तक निर्माणमासमस्या रहेको बताए । ‘कक्षा ११ र १२ मा धेरै विषय छन्,’ उनले भने, ‘कुन कुन विषयलाई ब्रेल पाठ्यपुस्तक बनाउने भन्नेबारे विकल्पको खोजी गरिँदै छ ।’ विकल्पबारे निष्कर्षमा पुग्न बाँकी रहेको उनले जनाए । परीक्षामा सधैं सास्ती दृष्टिविहीन विद्यार्थीले ब्रेल लिपिमा पुस्तक र ब्रेल लेखन उपकरण व्यवस्था नहुँदा सास्ती भोग्नुपरेको छ । जतिखेर परीक्षा नजिक आउँछ, त्यतिखेर जाँचमा लेखिदिने व्यक्ति ‘लेखक’ खोज्नुपर्छ । नियमानुसार दृष्टिविहीन विद्यार्थीले परीक्षा दिनुपर्ने कक्षाभन्दा एक तह मुनिकालाई मात्र रोज्न पाउँछन् । परीक्षा हलमा लेखकले प्रश्नपत्र पढेर सुनाउँछ । ती प्रश्न परीक्षार्थीले सुन्छ । उसले बुझेको जवाफ लेखकलाई भन्छ/सुनाउँछ । लेखकले त्यसैअनुसार लेखिदिन्छ । सामान्य विद्यार्थीलाई सय पूर्णांकको प्रश्नपत्र हल गर्न तीन घण्टाको समय दिइन्छ । दृष्टिविहीन र अपांगता भएका विद्यार्थीका निम्ति परीक्षा केन्द्राध्यक्षको अनुमतिमा बढीमा डेढ घण्टा समय थप हुने व्यवस्था छ । ‘तर केन्द्राध्यक्षले नियमानुसार समय थप गराउनै गाह्रो मान्छन्,’ कीर्तिपुरस्थित ल्याबोरेटरी माविका प्रधानाध्यापक लाक्पा शेर्पा भन्छन्, ‘दृष्टिविहीनका निम्ति लेखक व्यवस्था गरेपछि थप समय चाहिँदैन भन्छन् । हामी अभ्यस्त शिक्षकले केन्द्राध्यक्षलाई समस्याबारे बुझाउनै गाह्रो छ ।’ ल्याबोरेटरी माविमा कक्षा १ देखि १० सम्म ५३ जना दृष्टिविहीन विद्यार्थी पढ्छन् । प्रधानाध्यापक शेर्पाका अनुसार विकसित मुलुकमा दृष्टिविहीन विद्यार्थीले ब्रेलमै परीक्षा दिन्छन् भनेर ब्रेलमै उत्तरपुस्तिका जाँचिन्छ । त्यसरी ब्रेलमा लिइएको परीक्षाको उत्तरपुस्तिकालाई साइकेट लेटर (सामान्य अक्षर) मा बदलिदिन्छ । अनुवाद भएपछि सामान्य अक्षरमा बुझिन्छ । त्यसले परीक्षण र अंकभार दिन सहज हुन्छ । उनी भन्छन्, ‘नेपालको विद्यालयमा ब्रेलमै परीक्षा दिने र ब्रेलमै मार्क्स (परीक्षाको अंकभार) दिने व्यवस्था छैन ।’ ब्रेल पुस्तक छाप्न दुई संस्था विद्यालय तह कक्षा १० सम्मको ब्रेल पाठ्यपुस्तक छपाउन नेपालमा हालसम्म दुई वटा मात्र संस्था छन् । काठमाडौंको नेपाल दृष्टिविहीन कल्याण संघ र नेत्रहीन संघले ब्रेल पुस्तक छपाउँदै आएका छन् । दृष्टिहीनका निम्ति अनिवार्य विषयअन्तर्गत नेपाली, अंग्रेजी, गणित, सामाजिक, विज्ञान र जनसंख्या विषयको पाठ्यपुस्तक छपाउँदै आएको छ । उक्त पाठ्यपुस्तक विद्यार्थीलाई निःशुल्क उपलब्ध गराइएको छ । विशेष प्रकारको छपाइ मेसिन हुने भएकाले सामान्य प्रेस तथा छापाखानाले ब्रेल पुस्तक छपाउन नसक्ने जनाइएको छ । शिक्षा मन्त्रालयले ब्रेल पाठ्यपुस्तक छपाउन आर्थिक वर्ष २०७५/७६ मा ८० लाख रुपैयाँ बजेट उपलब्ध गराएको थियो । पठनपाठन हुन विषयभित्र समेटिएका विषयवस्तु ब्रेल लिपिमा अनुवाद गरी उतार्ने गरिन्छ । सियोले घोचेजसरी छेडिएर खोपिने ब्रेल लिपि पुस्तकको आकार कक्षागत पाठ्यपुस्तकभन्दा ठूलो हुन्छ । कतिपय विषयको पाठ्यपुस्तक दुईभन्दा बढी खण्डमा विभाजन गरेर छाप्ने गरिएको छ । कक्षा १० का एक विद्यार्थीका निम्ति आवश्यक एक सेट पुस्तकको मूल्य २२ हजार रुपैयाँ पर्ने जनाइएको छ । ठूलो आकारको पाठ्यपुस्तक थोरै मात्रामा उपलब्ध हुने भएकाले धेरै जना साथीमाझ आलोपालो पढ्ने गरेको छात्रा पोखरेलले बताइन् । ‘एउटै विषयको पाठ्यपुस्तक ब्रेलमा दुई तीनवटा किताब हुन्छ,’ उनले भनिन्, ‘त्यसैले धेरै साथीसित बाँडेर पढ्यौं । अब कक्षा ११ देखि त्यस्तो कुनै सुविधा छैन ।’ अपर्याप्त छात्रवृत्ति र सुविधा विद्यालय तहका विद्यार्थीले वार्षिक ४० हजार रुपैयाँ छात्रवृत्ति रकम र पाठ्यपुस्तक निःशुल्क पाउँदै आएका छन् । ‘ब्रेलका विद्यार्थीले व्यक्तिगत गृहकार्य गर्ने स्लेट स्टाइल्स र पेपरसमेत निःशुल्क उपलब्ध गराए मात्र न्याय हुन सक्छ,’ दृष्टिविहीन कल्याण संघकी कार्यकारी निर्देशक डा. मालिका प्रसाइँ भन्छिन्, ‘अहिलेसम्म अंग्रेजी र नेपाली भाषाको ब्रेलमा व्याकरण निर्माण नहुँदा विद्यार्थीको भाषा पढाइमा समस्या छ ।’ ब्रेल विद्यार्थीले पाउने पाठ्यपुस्तक मात्र हो । त्यो बाहेक सन्दर्भ सामग्री छैन । काठमाडौंकै विद्यालयमा दृष्टिविहीनले सुनेर प्रयोग गर्न सक्ने कम्प्युटर सफ्टवेयर व्यवस्था छैन ।
