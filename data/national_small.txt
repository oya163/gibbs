भक्तपुर — भक्तपुरको ऐतिहासिक सिद्धपोखरीमा अब नौका विहारमा सरर घुम्न पाइने भएको छ । नेपाल भ्रमण वर्ष २०२० लाई लक्षित गरी भक्तपुर नगरपालिकाले बुधबारदेखि नःपुखुमा नौका विहार (डुंगा) सञ्चालनमा ल्याएपछि नौका विहार गर्नेको घुइँचो लागेको छ । हाललाई चारवटा डुंगा ल्याएर नगरपालिकाले केही दिनका लागि निःशुल्क नौका विहार सञ्चालन गर्ने भएको छ भने नगरपालिकाले कार्यविधि बनाएर निश्चित शुल्क लिएर निरन्तर रुपमा नौका विहार सञ्चालन गर्ने भएको नगरपालिकाले जनाएको छ । नगरपालिकाले एउटा डुंगाको चार लाख ५० हजारको लागतमा चारवटा डुंगा ल्याएर सञ्चालन गरेको हो । भक्तपुर नगरपालिकाका प्रमुख सुनिल प्रजापतिले नेपाल भ्रमण वर्ष २०२० लाई सफल पार्न र स्वदेशी तथा विदेशी पर्यटकलाई नौका विहारको मनोरञ्जन प्रदान गर्न भक्तपुर–१ सिद्धपोखरीमा सञ्चालित नौका विहारको उद्घाटन गरे । उनले भ्रमण वर्षको अवसर पारी भक्तपुर नगरपालिकाले भक्तपुरको सिद्धपोखरीमा नौका विहार सञ्चालनमा ल्याएको बताउँदै यसलाई व्यवस्थित बनाउन कार्यविधि नै बनाएर अगाडि बढ्ने बताए । हाललाई सिद्धपोखरीमा सञ्चालन गरिएको नौका विहारलाई नगरपालिकाले कार्यविधि बनाएपछि नःपुखुमा समेत सञ्चालन गरिने बताउँदै वडा नं १ का वडाध्यक्ष श्यामकृष्ण खत्रीले नःपुखुका लागि थप डुङ्गा मगाएकाले आउने बित्तिकै सञ्चालन गर्ने योजना रहेको बताए । नौका विहारलाई सुरक्षित रुपमा सञ्चालन गरिएको दाबी गर्दै उनले नौका विहारमा उद्धारको टोलीसमेत तयारी अवस्थामा राखिएको बताए ।
चापागाउँका दिलबहादुर श्रेष्ठको घरबाट दैनिक दुई किलो फोहोर उत्पादन हुन्छ । घरको फोहोर व्यवस्थापनमा उनलाई हम्मेहम्मे छ । गोदावरी नगरपालिकामा पटक–पटक गुनासो राखिसके । सार्वजनिक सुनुवाइमा समस्या उठाए । तर, कतैबाट पहल भएन । ‘व्यवस्थित रूपमा बस्ती विकास भएको ठाउँमा त यस्तो समस्या छ,’ उनले भने, ‘अन्य ठाउँको अवस्था कस्तो होला ?’ बडिखेलका गौरव पहरीको घरमा दैनिक तीन किलो फोहोर जम्मा हुन्छ । कुहिने फोहोरलाई घरमै व्यवस्थापन गरे पनि चाउचाउको खोल, सिसी, कपडाको व्यवस्थापनमा उनलाई निकै समस्या छ । ‘फोहोर न्यूनीकरणमा डस्टबिनको प्रभावकारी भूमिका हुन्छ । तर, बडिखेलमा सार्वजनिक स्थानमा पर्याप्त डस्टबिन छैन,’ उनले भने । यी त प्रतिनिधि उदाहरण मात्रै हुन् । उत्पादित फोहोर व्यवस्थापन गर्ने स्थान नहुँदा गोदावरीवासीलाई तनाव छ । नजिकैको वन, खोल्साखोल्सी, सार्वजनिक स्थानमा फोहोर फाल्नु बाध्यता बनेको एक स्थानीयले बताए । झरुवारासीका विनोद खड्काले भने एक हजार लिटरको ड्रममा हावा छिर्ने गरी प्वाल पारेर फोहोर व्यवस्थापन गर्दै आइरहेको बताए । ‘तर, नकुहिने फोहोर व्यवस्थापनमा समस्या छ,’ उनी भन्छन् । स्थानीय विकास मन्त्रालयले फोहोरमैला व्यवस्थापन गर्न ०७३ मा गोदावरी नगरपालिका र महालक्ष्मी नगरपालिकालाई निर्देशनात्मक पत्र पठाएको थियो । मन्त्रालयले त्यतिबेला नगरपालिकालाई कुहिने फोहोर जाडोमा साताको दुई दिन र गर्मीमा तीन दिन तथा र नकुहिनेलाई अवस्था हेरी सातदेखि १५ दिनमा टोलटोलबाट उठाउने व्यवस्था मिलाउन निर्देशन दिएको थियो । फोहोर संकलन गर्ने समय, स्थान र विसर्जन गर्ने स्थानको कार्यसूची तयार पारी सार्वजनिक गर्न पनि मन्त्रालयले निर्देश गरेको थियो । उक्त निर्देशन नगका कर्मचारीले मात्र नभई जनप्रतिनिधिले पनि कार्यान्वयन नगरेको स्थानीयको गुनासो छ । गोदावरी नगरपालिकाका प्रवक्ता मिलन सिलवालले सरकारको मात्रै भर पर्ने प्रवृतिले समस्या समाधन गर्न नसकिने बताए । ‘नागरिक आफै पनि सचेत हुनुपर्छ,’ उनले भने । फोहोर व्यवस्थापन गर्न कौसी खेतीको प्रवर्द्धन गर्ने तयारी थालिएको उनको भनाइ छ । अहिले गोदावरी, गोदामचौर, विंशखुनारायण, हरिसिद्धि, ठैव, गोदामचौर, बडिखेललगायतका सडक वरिपरि फोहोर थुप्रिन थालेको छ । यसले दुर्गन्ध फैलिनुको साथै सहर कुरूप देखिएको छ । टोली गठन गरी सरसफाइ अनुगमनका साथै जनचेतना प्रवर्द्धन गर्ने गोदावरी र ललितपुर महानगरपालिकाको योजना पनि अलपत्र परेको छ । ‘नगरपालिकालाई भनेर छुट्टै ल्यान्डफिल साइट पहिचान गर्न कठिनाइ छ,’ प्रवक्ता सिलवालले भने, ‘नगरमा तीन प्रकारको रातो, निलो र हरियो डस्टबिन वितरण गर्ने तयारी भइरहेको छ ।’ जिल्लामा ल्यान्डफिल साइट बनाउन स्थानीयलाई सहमतिमा ल्याउन सके दक्षिण ललितपुरमा फोहोर व्यवस्थापन गर्न सकिने नगरप्राविधिक बताउँछन् । सहरका रूपमा विकास भइरहेको सुनाकोठी, चापागाउँ, ठेचो, धापाखेलस्थित वन प्लास्टिकजन्य फोहोरमैलाले भरिन थालेपछि यसको सौन्दर्य ह्रास हुन थालेको छ ।
काठमाडौंको इन्द्रचोकमा शुक्रबार साँझपख आगलागी भएको छ । साँझ करिब साढे छ बजे लागेको आगो निभाउन नेपाल प्रहरी, सशस्त्र प्रहरी र दमकल ल्याएर निभाउने प्रयास अन्तिम चरणमा रहेको काठमाडौं प्रहरी प्रमुख एसएसपी उत्तम सुवेदीले जानकारी दिए ।यहाँकाे एक पुरानाे घरमा आगलागी भएकाे हाे। ‘करिब आधाघन्टा भयो पुरानो घरमा आगो ताप्दा हिटर जलेर आगो लागेको आशंका छ।’ एसएसपी सुवेदीले इकान्तिपुरसित भने। यसबारे विस्तृत विवरण आउँन बाँकी छ।
भक्तपुर — स्कुटरको ठक्करबाट शनिबार बिहान भक्तपुरमा कन्टेनर सहचालकको मृत्यु भएको छ । अरनीको राजमार्ग सडकखण्ड अन्तर्गत भक्तपुर–१ सृजनानगरमा काठमाडौंबाट भक्तपुर तर्फ आउँदै गरेको एनएल ०१ एडी ५९१८ नम्बरको कन्टेनरका सहचालक नरेन्द्र पाललाई स्कुटरले ठक्कर दिएको थियो ।गाडी ब्याक गर्न साइट माग्ने क्रममा सोही दिशा तर्फबाट आईरहेको बा ९२ प ३४०९ नम्बरको स्कुटरले ठक्कर दिँदा फरकुवाबाद भारतका २५ वर्षीय पालको मृत्यु भएको भक्तपुर प्रहरीले जनाएको छ । तीव्रगतिको स्कुटरको ठक्करबाट सख्त घाइते पाललाई उपचारको लागि डा.इवामुरा मेमोरियल अस्पताल सल्लाघारी पुर्‍याउदा चिकित्सकले मृत घोषणा गरेको प्रहरी निरिक्षक झलक शर्माले बताए । स्कुटर चालक सूर्यविनायक नगरपालिका–९ नलिन्चोकका ३८ वर्षीय बसन्त देउजालाई प्रहरीले नियन्त्रणमा लिएर कारबाही थालिएको शर्माले बताए ।एकातिर आईसीयू बेड नपाएका बालबालिका निजी अस्पताल जानुपर्ने बाध्यता, अर्कातिर अस्पतालसँग भएको आईसीयूको १५ बेड प्रयोगविहीन । दैनिक सात सय बिरामीको ओइरो । धमिलो पानी, शौचालय फोहोर त भइहाले, जनशक्ति अभावले पनि कान्ति बाल अस्पताल समस्यामा गुज्रिएको थियो ।विशेष गरी गरिब बालबालिकाको आशाको केन्द्र यही अस्पतालमा ०७२ को भूकम्पले क्षति पुर्‍यायो । यस्ता कैयौं समस्यामा गाँजिएको महाराजगन्जस्थित अस्पतालले सुधारको संकेत देखाउँदै छ । थपिए आईसीयू बेड आईसीयूमा बेड अभाव अस्पतालको विकराल समस्या थियो । बेड नपाएकै कारण दैनिक १० बिरामी उपचारबिनै फर्किन्थे । ती बिरामी निजी अस्पतालमा १० देखि २० हजारसम्म तिरेर उपचार गर्न बाध्य हुन्थे । अस्पतालका निर्देशक डा. आरपी बिच्छा भन्छन्, ‘निजी अस्पतालको आईसीयू बेड खर्च धान्न नसकेपछि ती बिरामी फर्केर कान्तिमै आउँथे । आईसीयू नहुँदा कतिपटक बच्चाले अस्पतालमै ज्यान गुमाउँथे ।’ यस्ता समस्या समाधान गर्न अस्पतालमा अहिले आठ बेडको ‘पेडियाट्रिक इन्टरमेडिएट आईसीयू’ व्यवस्था गरिएको छ । यस्ता बेडमा भेन्टिलेटर नचाहिने खालका बिरामी राख्न मिल्छ । आईसीयूमा बसेर सुधार भएका बिरामी पनि राख्न सकिने डा. बिच्छाले बताए । यस्तो बेडको सुविधा थपिएसँगै ७० प्रतिशत बिरामी बालबालिकालाई आईसीयू छैन भनेर फर्काउनुपर्ने अवस्था अब नभएको उनको भनाइ छ । अहिले कान्तिबाट दिनमा मुस्किलले दुईदेखि तीन जना मात्रै बिरामी आईसीयू बेड नपाएर फिर्ता हुन्छन् । जनशक्ति नथपी यो वार्डलाई दीर्घकालीन बनाउन चुनौती रहेको उनले बताए । ‘पेडियाट्रिक इन्टरमेडिएट आईसीयूमा २० बेड भए बिरामीले आईसीयूका लागिबाहिर जानुपर्ने समस्याको समाधान हुन्छ,’ उनले भने, ‘आउने आर्थिक वर्षसम्म अस्पतालबाट आईसीयूको शतप्रतिशत समस्या समाधान हुन्छ ।’ आफ्नै ब्लड बैंक दैनिक १२ वटा शल्यक्रिया हुने अस्पतालको आफ्नै ब्लड बैंक नहुँदा बिरामीका आफन्त राति पनि रगत खोज्न बाहिर दौडिनुपर्थ्यो । रगत आवश्यक परिरहने क्यान्सरका बिरामीलाई सास्ती थियो । अब अस्पतालको आफ्नै ब्लड बैंक छ । स्वास्थ्य मन्त्रालयले ब्लड बैंक स्थापनाका लागि आवश्यक सामग्री र उपकरण उपलब्ध गराएपछि यो सम्भव भएको डा. बिच्छाले बताए । रेडक्रसको सहयोगमा अस्पतालका पाँच कर्मचारीलाई एक महिने तालिम दिएर ब्लड बैंक सञ्चालनमा ल्याइएको छ । रक्तदान कार्यक्रम गरी अस्पतालले रगत संकलन गरिरहेको छ । ब्लड बैंक चौबिसै घण्टा चल्ने भएकाले जुनसुकै बेला बिरामीले रगत लिन सक्छन् । ‘टिचिङ र रेडक्रस सोसाइटी पनि हामीकहाँ रगत लिन आउँछन्,’ उनले भने । आफैं अक्सिजन उत्पादन गर्दै सन् १९९४ मा जापान सरकारले अस्पतालमा अक्सिजन उत्पादन गर्ने उपकरण सहयोग गरेको थियो । उक्त उपकरण बिग्रिएपछि सन् २००६ पछाडि अस्पतालबाट अक्सिजन उत्पादन हुन छाड्यो । त्यसपछि अस्पतालले अक्सिजन सिलिन्डर खरिद गरेरै सेवा दिन बाध्य भयो । ‘वार्षिक ७० लाख रकम त अक्सिजन खरिदमै खर्च हुन्छ,’ डा. बिच्छाले भने, ‘अब यो समस्याको समाधान निस्किएको छ, हामी आफैं अक्सिजन उत्पादन गर्दै छौं ।’ दिनको ७० सिलिन्डर अक्सिजन उत्पादन हुने प्लान्ट बनाउन काठमाडौं महानगरपालिकासँग सम्झौता भइसकेको उनले बताए । यसका लागि टेन्डर प्रक्रिया अघि बढिसकेको छ । कुरुवा घर बन्दै देशभरिका अस्पतालबाट बिरामी बालकालिका रिफर भएर आउने केन्द्र हो, कान्ति बाल अस्पताल । टाढाबाट आएका बिरामीका कुरुवा उपचार नसकिएसम्म अस्पतालको चिसो भुइँमा सुत्छन् । ‘पैसा हुनेहरू महँगो अस्पताल जालान् । यहाँ त गरिबका छोराछोरी बढी आउँछन्,’ डा. बिच्छाले भने, ‘होटलमा बस्न खर्च नहुनेहरू अस्पतालमै सुत्छन् ।’ अब नेपाल उद्योग वाणिज्य महासंघको आर्थिक सहयोगमा अस्पतालले कुरुवाघर निर्माण गर्दै छ । ‘जग्गा हामीसँग पर्याप्त छ । कुरुवाघर निर्माणको डीपीआर बनिसक्यो,’ उनले भने । यही आर्थिक वर्षभित्र ५० परिवार बस्न मिल्ने कुरुवाघर निर्माण हुने उनले जानकारी दिए ।
२०७५ माघ ६ मा फूलचोकीमा हिउँ खेल्न गएका ८/८ जनाको छुट्टाछुट्टै समूहले बाटो बिरायो । डाँडाबाट फर्कने क्रममा उनीहरू जंगलमै अलपत्र परे । पहिलोपटक फूलचोकी पुगेका उनीहरूलाई महानगरीय प्रहरी परिसर जावलाखेल र बाडेगाउँ प्रहरी प्रभागबाट खटिएको टोलीले मध्यराति उद्धार गर्‍यो । २०७४ माघमा फूलचोकीमै हिउँ खेल्न गएका थसिखेलका १७ वर्षीय जोन तामाङ सात दिनपछि घना जंगलभित्र अर्धचेत अवस्थामा फेला परे । अजय शिक्षा सदनका प्रिन्सिपलसहित ११ जना विद्यार्थी हिउँ खेलेर फर्कने क्रममा तामाङ हराएका थिए । २०७२ पुसमा काठमाडौं विशालनगरका २० वर्षीय श्रीयान्स खत्री बाटो बिराउँदा फूलचोकीमै बेपत्ता भए । प्रहरीले खोजी गर्ने क्रममा भीरबाट लडेर मृत्यु भएको अवस्थामा उनको शव फेला परेको थियो । ०७१ मा बाटो बिराएर हराएका ११ युवायुवतीलाई ललितपुरप्रहरीले मध्यरातमा फूलचोकीबाट उद्धार गरेको थियो । यी केही उदाहरण मात्र हुन् । प्रत्येक वर्ष फूलचोकीमा हिउँ खेल्न जाने, हाइकिङ जाने र पिकनिक जाने युवायुवती हराउने गरेका छन् । पदयात्रामा जाने कतिपयको मृत्युसमेत भएको घटनालाई मध्यनजर गरी महानगरीय प्रहरी परिसरले गोदावरीले बसपार्क क्षेत्रमा छुट्टै प्रहरीचौकी पनि स्थापना गरेको छ । प्रहरी प्रभाग बाडेगाउँले ‘डेन्जर जोन’ भनी ठाउँठाउँमा होडिङ बोर्ड रोखेको छ । तैपनि फूलचोकी जाने कोही न कोही संकटमा परेकै छन् । ‘छोटो दूरी’को बाटो प्रयोग गर्नु नै हराउनुको मुख्य कारण रहेको प्रहरी बताउँछन् । महानगरीय प्रहरी प्रभाग बाडेगाउँका प्रहरी निरीक्षक अरुण भट्टराईका अनुसार फूलचोकी फेददेखि टुप्पोसम्म १३ किमि दूरी छ । ‘लामो यात्रा गर्नुपर्दा प्रायः थाक्ने गर्छन् । जसरी भए पनि तल पुग्ने सोचले छोटो दूरीको बाटो प्रयोग गर्छन्,’ उनले भने, ‘छोटो दूरीमै अलमलिँदा बाटो बिराएर हराउने गर्छन् ।’ कसैले पनि अकालमा ज्यान गुमाउन नपरोस् भनेर १२ बजेपछि पैदलयात्रुलाई प्रवेश निषेध गरिएको बताए । ‘१२ बजेअघि छिर्नेहरू दिउँसै हुने भएकाले हराउने सम्भावना कम हुन्छ,’ उनले भने । शनिबारदेखि बसपार्कभन्दा माथि उकालो चढ्ने ठाउँमा चेक प्वान्इट राखेर दैनिक जाँच थाल्ने योजना बनाइएको छ । प्रहरीले फूलचोकी घुम्न जाने व्यक्तिको नाम, फोन नम्बरसहित विवरण दर्ता गर्ने व्यवस्था मिलाउँदै छ । टुप्पामा राजदल गणको युनिट भएकाले त्यहाँका सेनासँग सहकार्य गरेर ३ बजेपछि तल पठाउने गरी व्यवस्था मिलाएको भट्टराईले बताए । फूलचोकीमा हिउँ भेटाउन करिब १० किमि डाँडामा चढ्नुपर्छ । हिउँ खेलर २ किमि तल झरेपछि ‘डेन्जर जोन’मा आइपुगिन्छ । प्रहरीले यहाँ खतराको संकेत दिने सूचनाको फ्लेक्स पनि राखेको छ । ‘डेन्जर जोन’बाट काभ्रेको खानीगाउँ, चापाखर्क, फलामखानी र झरना खोला क्षेत्र जाने छुट्टाछुट्टै बाटो भेटिन्छ । यो बाटो भएर गन्तव्यमा पुग्न घना जंगल पार गर्नुपर्छ । प्रायः मानिस यहीँबाट हराउने गरेको प्रहरीको भनाइ छ । ‘हराउनेले सुरुमा बाटो बिराएको पत्तो पाउँदैनन्,’ भट्टराईले भने, ‘जति हिँडे पनि सडक नभेटिएपछि उनीहरूलाई बल्ल हराएको थाहा हुन्छ तर त्यतिबेलासम्म रात परिसकेको हुन्छ ।’ फूलचोकीबाट काभ्रेको पनौती, लेले, नल्लु हुँदै मकवनापुरसम्म पुग्न सकिन्छ ।

